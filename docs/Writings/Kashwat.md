# Végső Küldetés

## Kashwat

Leniel utálta a szüleit, illetve azon felül mindent, amit ők képviseltek. Néha úgy érezte egy hatalmas tükörre volna szüksége, amit ha eléjük tart, maguk is megbotránkoznak, mekkora marhaságokat is mondanak.
Kapálni! Vetni! Aratni! – Ezek a szavak különösen fel tudták idegesíteni. Egyszerűen nem földművesnek született. Lélekben nem! Neki kaland kellett! Nem ragadhatott le egy ilyen lepusztult, értelmetlen helyen, ami még a legerősebb lelket is megöli.
Mindezen gondolatok vesztettek erejükből, mikor két hónap kóborgás, éhezés után, egy esős napon, pont egy Kashwat „Földi démon” által lakott barlangba húzódott be…
A fekete szörnyeteget a legutolsó pillanatban vette észre. Ha idős nagyapja nem mesélt volna regéket ezekről a lényekről, már rég halott lett volna.
„A Kashwat, érzékeny egy jószág… Csak kissé vaksi. Ha elég ügyes vagy, a hátába kerülhetsz, és könnyedén leszúrhatod! Bizony ám! Emlékszem egy emberre… Hogyan is hívták…” – Az emlék ennél a pontnál elhalványult…
Leniel csak tizenöt éves volt, így nem lehetett teljesen felkészülve arra a látványra, ami fogadta. Egy nagydarab, szemre három méter hosszúnak tűnő medvét tépett darabokra a dög. Karmai – amikért egy falut is fel lehetett volna vásárolni – könnyedén tépték a medve bőrét, húsát, mint amikor az újdonsült korund pengéket próbálják ölnyi fahasábokon.
A látvány megrémítette, ugyanakkor óvatosságra intette magát, hiszen a Kashwat különösen érzékeny a mozgásra. Bár kételkedett benne, hogy akárki képes lett volna egy ilyen szörnyeteget leszúrni… Az alvilági teremtmény mellett eltörpült az egyébként nagynak számító medve. A medve hosszánál kétszer, vagy akár háromszor is magasabb lehetett. Az egész teremtményt fekete, csomókban lelógó, koszos bundája takarta. A barlang, mint egy hatalmas előcsarnok terpeszkedett a hegy oldalában. Alkalmasabb időpontban Lenielt le is nyűgözte volna a látvány, de akkor jobban érdekelte az, hogy hogyan tudna elszökni a dög elől.
Megközelítőleg öt méterre volt a viszonylag szűk bejárattól, mikor észrevette a sötétben mohón villogó, vörös szemeket. Odakint dühöngött a vihar, vélhetőleg ennek köszönhette az életét. Óvatosan elkezdett hátrálni. Érezte, ahogyan apró kavicsok, és földdarabok kerülnek a talpa alá. Igyekezett úgy lépegetni, nehogy a talpára tapadt, majd onnan leeső darabok túl nagy lármát csapjanak. A Kashwat hirtelen haragú. Így tartja a népi tapasztalat.
Elesett. Későn vette észre, hogy a lába alatt egy mélyebb gödör van.
Mégis puhán, hangtalanul ért földet. Nem értette, mi történt?
Egy bőrökbe burkolózott, alacsony ember állt fölötte, óvatosan leejtette a földre. A fiú nem tudott mozdulni, egy szót sem volt képes kipréselni a száján. A vállában bizsergő érzés terjedt, fokozatosan, a végtagjaira, a lábaira, hogy alig tíz másodperc múlva képtelen volt bármilyen mozgásra. A feje oldalra billent, így csak az idegen lábait, és a Kashwat marcangoló mozdulatait látta.
Az ismeretlen elszaladt. Leniel egészen megütközött a futó mozdulatokon, a lábai alatt alig érződött a belevetett energia, amint egy nesz nélkül szaladt végig a barlang szélén, egész közel merészkedve a Kashwathoz.
A szörny gyanakodva feltekintett, de már elkésett vele. Az alacsony, de láthatóan szikár alak egy ugrással a hátán termett. A Kashwat esztelen őrjöngésbe kezdett, miközben a barlang falába több helyen mély árkokat szántott. A támadó két, láthatóan könnyed szökkenéssel a nyakánál termett, majd jobb karjával erősen a lecsüngő szőrökbe kapaszkodva előhúzott egy fekete, recés pengét a bőrök alól. - Kashwat karmok! – Leniel érezte, ahogy mozdulatlansága ellenére is izzadság folyt végig a homlokán.
Az idegen egy gyors, pontos szúrással vetett véget a teremtmény földi pályafutásának. A démon nyakán patakokban folyt le a fekete, sűrű vér, ahogy egy társának hajdan volt karma felszántotta a torkát. A lény úgy dőlt el, mintha az egész barlang magába roskadt volna.
Fél perc sem telt el, és az ismeretlen ismét fölötte állt. Arca gyűrött, korosodó arc volt, rövid, őszes szakállal. Mikor Leniel később visszaemlékezett erre a találkozásra, keserű gúnnyal gondolt vissza arra, hogy akkor, ott, mennyire kiszolgáltatott és szánalmas lehetett.
Ez azonban megváltozott, addigi életével együtt…
