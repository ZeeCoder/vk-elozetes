# Végső Küldetés

## Frontharcok - I

Arctor egy kisebb szikla mögött lapult, amikor élete legveszélyesebb csapása érte. A csata nagy részét egy Sebzett Lelkűvel vívta, ami őszinte meglepetést, egyúttal elismerést keltett benne.
A Sebzett Lelkűek furcsa teremtmények. Nem is démonok, de már nem is emberek, amolyan félút a démonná válás felé. Ezeknek a többségét könnyedén el lehet pusztítani, egy olyan, elitekhez tartozó katonának pedig, mint Arctor, nem jelenthetett gondot. Éppen ezért nem fért a fejébe, hogy a kis mitugrász hogyan képes olyan súlyos csapásokat mérni, ami képes volt a páncélját is több helyen megrepeszteni. Legutóbb az Anriot-i ütközetben szorult meg ennyire, de akkor a túlerő is többszörös volt.
A következő vágás belevágott a bal karjába, az addig szorosan markolt penge hangos koppanással hullott egy kőre. Körülötte hatalmas harc tombolt, igazi, véres közelharc, sehova sem tudott menekülni. Miközben egy újabb támadás elől tért ki, Arctor megragadt egy földre hullott lándzsát. Szembenézett támadójával.
A félig emberszerű teremtmény a homlokán viselte annak a démonnak az érintését, amitől azzá vált, ami most. Egyetlen életcélja a démonnagyúr követése volt, minél hatásosabb kivitelezéssel. Szemeiben démoni sötétség uralkodott. Arctor úgy hallotta, némely Sebzett lelkű vissza tud térni az emberek közé, de ellenfeléről lerítt, hogy számára már nincs kiút.
Mindez egy másodperc törtrésze alatt futott le Arctor fejében, majd jobb karral előre döfött. Ellenfele könnyedén kerülte a támadást, majd megragadta a lándzsa feléje nyújtott végét. – Pokolian gyors! – A lény egy határozott mozdulattal kirántotta a lándzsát Arctor kezéből, majd előrugaszkodva keresztülszúrt a lábán. A lény arcára eszelős vigyor ült ki, ahogy Arctor összeesett a fájdalomtól.
Arctor nem egészen így képzelte el a halálát. A rohadék jó két fejjel alacsonyabb volt nála, mégis mind erőben, mind gyorsaságban túlszárnyalta őt. Nem értette, hogy nem képes elbánni vele. A körülötte lévők mind el voltak foglalva a saját ellenfelükkel, a kavarodás teljes volt, helyenként egymást is megvágták harc közben. Arctor érezte a vérbűzt, ami a rengeteg megölt katona és démon véréből született katyvaszból áradt. Úgy érezte nem bírja tovább, képtelen túlélni ezt a harcot, és még ha túl is élné, másnap jönne a következő, amiben ugyanúgy megölhetik.
Felnézett. A rondaság felette állt, kezében a recés, vértől és kosztól ragacsos pengéjével. Körülöttük a harc a szokott ütemben folyt, Arctor mégis lassulni érezte az időt. Várta, hogy lepörögjön előtte az élete, ez azonban sehogy sem ment. Dúlt benne az életösztön, nem akarta feladni, bár a látása is kezdett homályosulni a sok vérveszteségtől, a fájdalomtól pedig képtelen volt megmozdulni.
Fehér fény villant. Először azt hitte, átlépett a túlvilágra, csak egy pillanattal később eszmélt fel rá, mit is lát. Szelon volt az, a táborban élő papok egyike. Hosszú, bunkóban végződő fa botját a Sebzett Lelkű fejéhez tartotta, aki ettől megdermedt, addig kifejezetten sötét pupillái pedig kifehéredtek. A fény a bot végéből áradt, valami isteni erő, amit annyit szidott azelőtt, és most legalább annyira áldott.
Egy pillanatra sem habozott. Minden erejét összeszedte, és ránehezkedett a még ép, jobb lábára, majd teljes erejével elrúgta magát. Ugrás közben elővette a páncéljába rejtett Korund pengét, majd egy határozott mozdulattal döfött, pont, mikor azt Szelon is megtette.
Két döfés érte egyszerre a teremtményt. Arctor megcsavarta a pengét, majd oldalt kihasította azt az elhulló tetemből.
A Sebzett Lelkű vérfagyasztó sikolyt hallatott, miközben fekete aura távozott a vágásokon keresztül. Szelon kikerekedett szemmel nézte a jelenséget. Amivel harcoltak, az nem egy egyszerű áruló volt, Szelon szerint közel járhatott ahhoz, hogy Végzetúrrá válhasson. Gyorsan a földbe karcolt néhány rúnát, majd a földön heverő Arctorhoz sietett.
Arctor élete akkor megmenekült, csakhogy másnap újra kockára tehesse azt.
