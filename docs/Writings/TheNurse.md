# Végső Küldetés

## A nővér

A hölgy óvatos léptekkel haladt a saras és állati ürüléktől bűzlő sikátorban. Tengerkék, tág pupillájú szeme undorról árulkodott, miközben gyanús kupacokat kerülgetett a földön. Halvány-piros szoknyáján a nagy elővigyázatosság ellenére is látszani kezdtek az út kártékony hatásai. Miután majdnem elbotlott egy addig számára rejtve maradt mélyedésben, fennhangon megszólalt:

- Ennél még az istállóink is tisztábbak!
  Halkan sóhajtott, amiben érezhető volt némi megszeppentség is.
  Inuot egyik talán legszegényebb falujában járt, azon belül is a legelhagyatottabb környéken. Időnként körbe-körbenézett, ami némi feszültségről árulkodott. Végül alig öt perces séta, és téblábolás után halkan maga elé súgta:
- Azt hiszem erről a helyről beszélt nekem… Remélem senki sem látott meg!

Tőle távolabb, az árnyékban egy férfi követte őt. A helyiektől megszokott, kissé szakadt, koszos ruha volt rajta. Fejére húzott csuklyája mögül csak fekete szemei látszottak ki, amik csak úgy ontották magukból a rosszindulatot. Óvatosan közeledett a nőhöz, és bár a rejtőzködés mesterének vallotta magát, alig bírt magával, legszívesebben felordított volna örömében.
A képmutatás és hazugságok azon fokát művelte, ami már-már neki is sok volt. Ahogy belegondolt, Szent Setal! El sem tudta képzelni, hogy sikerült Tony-nak egy nővérrel elhitetni, hogy az ő személyében adakozóra találhat! Még most is a fejében visszhangoztak a szavak, amit a nővérnek mondott: „Bizony, kevesek törődnek már ilyen jellegű problémákkal, mint ahogyan azt Ön teszi, Nővér. Ezért támogatni szeretném a szervezetüket!”
Élvezettel figyelte áldozata minden mozdulatát: ahogy a saras úton csúszkált, látható ügyetlenségről téve tanúbizonyságot. Bár időnként körbe-körbepislantott, azt mégis olyan homályos, felületes szemekkel tette, mintha nem is érdekelné igazából, vannak-e körülötte.
A banditák, akik többek között ezt a falut is a kezükben tartották, nem szégyelltek megragadni minden ehhez hasonló alkalmat a pénzszerzéshez. Agyában máris különböző elméletek száguldoztak a nőről, hogy pontosan hogyan, mit tesz majd vele, miután elkapja a megbeszélt találkozóhelyen: egy elhagyatott kocsma előtt. O-hó! Elérte a sarkot! Befordul… Még egyszer hátra néz, kerek, hófehér arcáról azonban semmi figyelem nem tükröződik…
A bandita halkan leoldotta övéről a sokat tapasztalt vadászkést, majd lapos, görnyedt járással közeledett a sikátor végéhez, ahol az előbb a nővér befordult. Bár jobban örült volna neki, ha nem kellene használnia, mindenesetre megfélemlítésnek is tökéletes volt. Elvigyorodott, amitől az arcán lévő sebhely furcsán megvonaglott. Még ilyen ötletet, hogy idecsalja! Nem győzte dicsérni magát.
Elérte a sarkot. A kocsma az utca túloldalán volt, a nőt azonban nem látta előtte. Ez némi óvatosságra intette, ezért óvatosan lépett ki a sikátorból.
A bandita a szúrásból már csak egy fekete villanást érzékelt a látótere jobb sarkában, majd elsötétült előtte a világ.

---

Aldeia nővér bosszankodva botladozott a már jó előre feltérképezett sikátorban. Zavarta a mögötte osonó alak lassúsága. Időnként hátranézett, tettetett bambasággal, majd játszotta tovább a számára már igen fárasztó szerepet.
Meg sem éri a fáradságot! – gondolta. – A bandita feltűnően ostoba volt, vélhetően a körülötte zajló dolgokból semmit sem fog fel, és azt hiszi nagy fogást csinált. Eddigi megítélése szerint szinte biztosan nem volt hasznos információk birtokában.
Nyugalomra intette magát. Bár nemesi származású volt, a kiképzése magáért beszélt. A férfi sosem fogja megtudni, hogy ez a találka is valójában az ő ötlete volt, amit a beszélgetés közben sejtetett vele.
Ostoba elme. – gondolta.
Befordult a sarkon, majd még egyszer hátranézett. A bandita még a nyomában volt. Egyelőre nem sejthet semmit… Nagy levegőt vett, amint lélekben levetkőzte magáról a bárgyú nővér szerepét, majd halkan elővette a Korund pengét. Háttal óvatosan nekidőlt a sarok túloldalán lévő falnak, majd lehunyta a szemét. Egy kés, ahogy leoldják az övről; térdek halk roppanása: összegörnyedt, gyanakszik. Három méter, kettő, egy.
A nővér egy nesz nélkül hajlította meg térdeit, majd feszülten várt. A szúrást pár pillanattal azelőtt indította, minthogy a bandita kilépett volna az utcára. A fekete penge a férfi álla alatt hatolt be, ezzel azonnali halált okozva. A nővér még ugyanazzal a mozdulattal kirántotta a pengét, avval hagyta eldőlni a már lélektelen testet.
A banditánál csak a kését, és pár papír fecnit talált. Ahogyan sejtette, semmi hasznos… Mindenesetre a banditák ennyivel is gyengébbek lettek. Csukott szemmel koncentrált. Miután kellőképp lenyugtatta magát, eszébe jutott még Tony, azaz Setta.
Egész ügyes – gondolta. – Bár nem hozott semmi újat, mégis jó kezdés volt.
A halottal mit sem törődve indult tovább, következő célpontja felé, miközben tengerkék szemében újra csak gyermeki ártatlanság tükröződött.
